#title Caracterizarea lui Ștefan Gheorghidiu 
#curent Modernism
#autor Camil Petrescu
[Date despre autor]
Unul dintre scriitorii reprezentativi este Camil Petrescu, căci opera sa se înscrie în această nouă orientare, în modernism. Acesta renunță la tematica tradițională și optează pentru narațiunea subiectivă. Aduce în prim-plan interioritatea, stările lăuntrice, găndurile și îndoielile, tot materialul imaginației și al minții, exprimându-și astfel aderența la filosofia modernă și la romanul proustian. Pentru a evita omnisciența, scriitorul are o singură soluție: autenticitatea, care este susținută de narațiunea la persoana I, dar și de formula jurnalului.
[Date despre operă]
Din punct de vedere tipologic, romanul "Ultima noapte de dragoste, întâia noapte de război" este psihologic prin temă, conflictul interior, conștiința problematizantă a eroului și prin utilizarea unor tehnici ale analizei psihologice. Din perspectiva artei narative, este un roman modern de tip proustian, ce impune un nou univers epic, un nou tip de personaj, o conștiință lucidă, analitică – intelectualul, inadaptatul superior. Scris la persoana I, romanul este unul subiectiv, o lungă confesiune a eroului principal.
[Încadrare în curent literar]
Perioada interbelică este esențială în evoluția literaturii române, fapt evidențiat atât la nivelul poeziei, prozei, dramaturgiei, cât și al criticii literare. În acest context, Eugen Lovinescu este cel mai important critic literar, care impune o nouă orientare, susținând, în prima jumătate a secolului al 20-lea, modernismul românesc și sincronizarea culturii române cu cea occidentală.
[Tema operei]
Tematica exprimă condiția intelectualului la începutul secolului al 20-lea, dar și iubirea și războiul ca experiențe fundamentale ale individului, care îl determină să își reconsidere viziunea asupra lumii și atitudinea față de semenii săi.
[Semnificația titlului] 
Titlul romanului indică temele acestuia și poate fi considerat o metaforă a timpului, o metaforă psihologică a modului în care timpul obiectiv și evenimentele exterioare, dar și cele interioare sunt asimilate în prezent. Cuvintele "ultima" și "prima" sunt simboluri care sintetizează coordonatele spațio - temporale ale textului. "Noaptea" conștiinței e legătura dintre cele două părți ale romanului, date de trăirile conștiinței și de timpul psihologic.
[Caracterizarea personaj]
Intelectualul este o categorie socială care îndeplinește, simultan ,două condiții: deține o educație superioară și exprimă o viziune critică, reflexivă sau contemplativă asupra lumii și a vieții. Ștefan Gheorghidiu este absolvent al Facultății de Filosofie, aparține, ca și statut social, burgheziei intelectuale din Bucureștiul începutului de secol 20 și participă, ca ofițer al armatei române, la Primul Război Mondial. Este o conștiință critică, lucidă și dramatică, un tânăr care trăiește experiența iubirii și experiența morții raportându-le la propria conștiință și interioritate. Experiența sa fundamentală este, până la urmă, una de cunoaștere.
[Primul capitol]  
Primul capitol al romanului dezvăluie ironia tânărului locotenent Ștefan Gheorghidiu, prin considerațiile pe care le face la adresa fortificațiilor de pe Valea Prahovei, din primăvara anului 1916, fortificații care puteau fi foarte ușor doborâte: "zece porci țigănești, cu boturi puternice, ar fi râmat, într-o jumătate de zi, toate întăriturile de pe Valea Prahovei”. În același capitol, discuțiile de la popotă îi trezesc lui Gheorghidiu vechi îndoieli și suferințe din dragoste. Introspecția dezvăluie un intelectual complicat sufletește, care pune permanent sub semnul îndoielii datele pe care le are despre lume și despre persoana iubită. El este caracterizat de o mare capacitate de analiză și sinteză, un tip lucid și oarecum inadaptat, cu orgoliul rănit. Concepția sa despre iubire, expusă în primul capitol, este specifică intelectualului vanitos și îndrăgostit de absolut: "cei care se iubesc au drept de viață și de moarte unul asupra celuilalt".
[Al doilea capitol]
Capitolul al doilea, intitulat "Diagonalele unui testament" , debutează cu fraza: "Eram însurat de doi ani și jumătate cu o colegă de la Universitate și bănuiam că mă înșală". Această primă frază evidențiază gelozia și suferința din dragoste, ce străbat prima parte a confesiunii lui Gheorghidiu. Rememorând relația cu Ela, Ștefan își analizează reacțiile sufletești până la cele mai mici nuanțe, își interpretează orice gest, orice gând. Îndoiala față de tot ceea ce îl înconjoară, față de femeia iubită, față de sine devine o trăsătură principală a intelectualului: "Dar dacă nu e adevărat că mă înșală? Dacă din nou am acceptat o serie greșită de asociații?".
[Drama personajului]
Peste drama sentimentală se suprapune drama intelectuală a lucidității, a nevoii de verificare interioară, a discrepanței dintre lumea reală și concepția personajului despre lume, despre iubire, despre femeia iubită: "Prăbușirea mea lăuntrică era cu atât mai grea, cu cât mi se rupsese totodată și axa sufletească, încrederea în puterea mea de deosebire și alegere, în vigoarea și eficacitatea inteligenței mele”. Participarea intensă la lumea ideilor aduce o dimensiune a interesului pentru problemele materiale, după cum remarcă Ela în scena disputei pentru moștenire, caracterizându-l direct : "ești prea bun, la Universitate, discuți cu patimă și te cerți cu toată lumea  (...) , iar aici te lași atât de moale”. Intelectual modern, Gheorghidiu prezintă războiul în toată absurditatea lui. Ceea ce conferă autenticitate discursului său este faptul că nu ezită să înfățișeze spaima de moarte, frigul, ororile, slaba pregătire a frontului, dar și solidaritatea umană.
[Concluzie]
Ștefan Gheorghidiu este un cerebral, capabil de o mare finețe a analizei, nesigur însă pe el, mânat de o necontenită nevoie de a se verifica. Rămâne un intelectual profund prin trăirea autentică a experienței cunoașterii și dramatismul interogației sale lăuntrice.
