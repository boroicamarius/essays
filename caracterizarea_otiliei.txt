#title Caracterizarea Otiliei
#curent Realism
#autor George Călinescu
[Date despre autor]
George Călinescu este unul dintre cei mai cunoscuți critici și istorici literari din toate timpurile însă experimentează și latura sa creatoare, fiind autorul mai multor texte literare, printre care și romanul "Enigma Otiliei" pe care îl concepe după modelul balzacian, considerând că "tipul firesc de roman românesc" interbelic este deocamdată cel obiectiv.
[Date despre operă]
Romanul "Enigma Otiliei" a fost publicat în anul 1938, inspirat fiind atât din biografia autorului cât și din atmosfera bucureșteană a începutului secolului al XX-lea.
[Încadrarea în specia literară]
Ca specie literară, opera este un roman realist obiectiv, o scriere epică de cele mai mari dimensiuni, cu o acțiune complexă și conflicte puternice, la care iau parte numeroase personaje, foarte bine caracterizate. Romanul este unul realist prin tema abordată -reprezentarea verosimilă a burgheziei bucureștene-, prin tehnica detaliului -fiecare amănunt este analizat-, prin tipologia personajelor și perspectiva narativă obiectivă. Se întâlnesc și elemente moderne,în special în construcția personajelor: "pluriperspectivismul, în prezentarea Otiliei, sau ambiguizarea celorlalte personaje".
[Încadrarea în curent literar]
Balzacianul romanului este evidențiat mai ales la nivel tematic, căci se vorbește despre moștenire, paternitate și luptă pentru înavuțire. Tot de inovație balzaciană este și prezentarea detaliată a mediului, acesta fiind semnificativ pentru tipologia personajelor, pentru caracterizarea lor.
[Tema si motivul literar]
Temele și motivele literare pot fi structurate pe mai multe planuri: sociale -moștenirea, familia burgheză, parvenirea, cariera-, afectiv -iubirea, prietenia, cuplul- și psihologic -paternitatea, orfanul, alienarea-, planuri care se întrepătrund ca într-un spectacol al umanității.
[Semnificația titlului]
Inițial, titlul romanului a fost "Părinții Otiliei", sugerând ideea balzaciană a paternității, căci fiecare personaj determină într-un anume fel soarta orfanei Otilia. Titlul "Enigma Otiliei" mută accentul pe tehnica modernă a oglinzilor paralele, făcându-ne să ne punem întrebări asupra evoluției eroinei.
[Prezentare personaj]
Otilia Mărculescu este personajul principal și eponim al romanului. Ea aparține burgheziei citadine, fiind fiica vitregă a lui Costache Giurgiuveanu și beneficiind de o educație aleasă. Este iubită de toți bărbații din roman: de Pascalopol (viril și patern în același timp), de Felix (adolescentin), de moș Costache (patern), chiar de Stănică Rațui, într-un mod tainic.
[Constructia Otiliei]
Adevărat centru luminos al romanului, Otilia este un personaj tridimensional care nu poate fi încadrat în nicio tipologie, căci în ființa ei se asimilează ingenuitatea și maturitatea, pragmatismul și naivitatea, frivolitatea și înțelepciunea. Personajul este construit prin mijloace directe și indirecte,într-o desfășurare epică amplă, care combină mijloacele clasice de caracterizare cu tehnici moderne precum comportamentismul sau pluriperspectivismul.
[Caracterizarea directă]
Naratorul o caracterizează direct, prezentând-o ca pe o ființă a contradicțiilor: "Fața măslinie cu nasul mic și ochii foarte albaștri, arăta și mai copilăroasă între multele bucle și gulerul de dantelă.Însă în trupul subțiratic ... era o mare libertate de mișcări, o stăpânire desăvârșită de femeie". Tehnica pluriperspectivismului sau a oglinzilor paralele evidențiază existența în roman a mai multor Otilii. Pentru Felix este copilăroasă, tandră, jucăușă, dar și maternă, responsabilă în legătură cu viitorul lui, o fată superioară pe care n-o poate înțelege, rămânând până la capăt "o enigmă". Pentru Pascalopol este femeia în devenire, care îl încântă și îl emoționează, arătându-se răsfățată și capricioasă, atrasă de lux și dornică de protecția unui bărbat matur. Pentru moș Costache, Otilia rămâne "fe-fetița mea", ingenuă și cuminte, pe care simte nevoia să o protejeze de răutatea oamenilor,în timp ce pentru Aglae este o "zănatică, dezmățată, stricată, care sucește capul bărbaților de familie".
[Caracterizare indirectă]
Otilia este prezentată și prin intermediul caracterizării indirecte, prin ceea ce face, prin ceea ce spune, prin alegeri, prin felul ei de a fi. Conștientă de propria frumusețe și tinerețe,știe că aceste trăsături sunt doar o armă efemeră și că va trebui să le valorifice "cât mai are timp", așa cum îi mărturisește lui Felix. Camera ei, cu rochii aruncate peste tot, cu romane franțuzești deschise sau azvârlite la întâmplare, cu partiturile pentru pian răsfirate, depune mărturie pentru stilul de viață mai degrabă la voia hazardului (întâmplării) și pentru personalitatea provocatoare, liberă, dezinhibată. Este, alături de Felix, singura complet dezinteresată de averea lui Costache. Faptul că optează pentru Pascalopol nu evidențiază neapărat dorința de a avea bani, ci mai degrabă nevoia de siguranță. Îl iubește pe Felix și îl lasă să-și urmeze drumul în viață, intuind în el un bărbat de carieră.
[Evolutia personajului]
Finalul,în care este prezentată prin intermediul unei fotografii, o altă tehnică modernă folosită de Călinescu, îi indică cititorului o evoluție a personajului, dar și a lui Felix, pentru că prin ochii lui o întâlnim pe Otilia,într-o caracterizare directă: "Femeia era o frumoasă, cu linii fine, dar nu era Otilia, nu era fata nebunatică. Un aer de platitudine feminină stingea totul (...) Ce deosebire!Unde era Otilia de altădată?Nu numai Otilia era o enigmă, ci destinul însuși.".
[Concluzie]
Așadar, după cum afirmă și criticul Constantin Ciopraga, Otilia este o "eroină a unor incompatibilități fără ieșire","destinul ei este de a rămâne în ambiguitate,între da și nu,între solar și mister,între real și utopic...".

 


