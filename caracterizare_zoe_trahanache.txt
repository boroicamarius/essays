#title Caracterizare Zoe Trahanache
#curent Realism
#autor I.L. Caragiale
[Date despre autor]
Epoca marilor clasici este o perioadă caracterizată printr-o efervescență creatoare fără precedent, fiind ilustrată de Mihai Eminescu, Ioan Slavici, I. L. Caragiale și Ion Creangă. În acest context cultural, dramaturgul I. L. Caragiale este un martor al vremii sale, un spirit pătrunzător și ironic, ce surprinde în comediile sale numeroase moravuri ale societății românești de la sfârșitul secolului al 19-lea.
[Date despre operă]
Reprezentată pe scenă în 1884, opera "O scrisoare  pierdută" este una dintre cele patru comedii ale autorului, ce satirizează aspecte ale societății, fiind inspirată din farsa electorală din anul 1883, și anume din lupta pentru putere, în contextul alegerilor pentru Cameră.
[Încadrarea în realism]
Comedia "O scrisoare pierdută" se încadrează în realism prin veridicitatea și tipicitatea împrejurării evocate, căci funcțiile politice și administrative( prefect, avocat, polițai ) , relațiile de familie, respectarea deciziilor, limbajul ziarelor, adunarea electorală, dau impresia de viață trăită, realitatea fiind oglindită în mod veridic.
[Tema operei]
Tema operei o constituie satirizarea dorinței de parvenire în timpul unei campanii electorale pentru alegerea deputaților.
[Semnificația titlului]
Titlul este un element anticipator, care desemnează instrumentul șantajului politic, o scrisoare pierdută, aparent neînsemnată, dar care ajunge să producă mari răsturnări de situație.
[Prezentare personaj]
Zoe Trahanache, unul dintre personajele principale ale operei, este prezentă în toate momentele – cheie ale acțiunii. Prin statusului ei social, Zoe aparține burgheziei politice de la sfârșitul secolului al 19-lea, fiind singurul personaj feminin al piesei, soția "venerabilului" domn Zaharia Trahanache, bărbat influent politic, ce conduce numeroase "comitete și comiți" în orășelul de provincie. Ca statut moral, este tipul cochetei și al adulterinei, fiind amanta prefectului Tipătescu, și reprezintă tipul femeii ambițioase, cu o personalitate puternică, ce exercită o mare influență asupra celor din jur. Are o mare influență asupra soțului și amantului, dar se manifestă autoritar și față de cei din jur, care sunt conștienți de forța pe care o deține. Pristanda recunoaște că se află în slujba ei " – al dumneavoastră, coane Fănică și al coanii joițichii" - , iar Farfuridi afirmă că partidul înseamnă, în primul rând "madam Trahanche și apoi ceilalți."
[Trăsătura principală]
O trăsătură principală a personajului este ambiția, ce se manifestă progresiv din momentul în care își dă seama că reputația sa este în pericol. O scenă ilustrativă în acest sens este cea în care ia inițiativa și îl trimite pe Pristanda să încerce să afle ce anume l-ar putea convinge pe Cațavencu să nu publice scrisoarea. Când află că acesta își dorește mandatul de deputat, își concentrează întreaga forță pentru a-l convinge pe Tipătescu să accepte candidatura acestuia. Cunoscând îndârjirea prefectului, recurge la diverse strategii, folosind un întreg arsenal de arme feminine: se lamentează, plânge, leșină, amenință.
[Caracterizarea indirectă] 
Tot din caracterizarea indirectă, din limbajul ei, reies și alte trăsături morale. Deși în unele momente pare sensibilă și neajutorată, ea este o luptătoare aprigă și hotărâtă, așa cum se evidențiază în replica: "Am să lupt cu tine om, ingrat și fără inimă". Dă dovadă de energie și perseverență și reușește, în cel din urmă, să obțină promisiunea candidaturii lui Cațavencu. O altă scenă semnificativă pentru caracterizarea indirectă și pentru reliefarea caracterului ei puternic se găsește la finalul piesei. După ce recuperează scrisoarea și devine stăpână pe situație, vrea să-i dovedească lui Cațavencu că este o femeie iertătoare și tolerantă, cerându-i să conducă festivitatea. Astfel, nu doar că se răzbună pe Cațavencu, dovedind că este "o damă bună" , ci și destramă orice opoziție politică în județ, preluând cu totul puterea.
[Caracterizarea directă]
Caracterizarea directă rezultă din replicile altor personaje și din autocaracterizare. Inteligența și hotărârea de care dă dovadă în îndeplinirea scopului său sunt remarcate de cei din jur. Farfuridi afirmă că "damele sunt mai ambițioase" , replică ce surprinde tocmai această dominanță de caracter. Zoe însăși se autocaracterizează ca fiind o persoană iertătoare: "Nu ți-a ajutat Dumnezeu, pentru că ești rău, și pentru că eu voi să-mi ajute totdeauna, am să fiu tot bună ca și până acuma.”
[Concluzie]
Zoe Trahanache este un personaj construit admirabil, prin intermediul căruia scriitorul satirizează defecte mereu actuale: adulterul, ipocrizia, caracterul duplicitar și dorința de parvenire într-o societate lipsită de repere de ordin politic și moral.  
 
   
