#title Caracterizarea lui Ilie Moromete
#curent Realism
#autor Marin Preda
[Date despre autor]
Considerat de critica literară cel mai important romancier postbelic, Marin Preda - deși autor al unei opere vaste - rămâne în literatura română creatorul "Moromeților", un roman care ilustrează" o nouă obiectivitate, mai modernă" a realismului după cum afirmă Nicolae Manolescu.
[Date despre operă]
Romanul "Moromeții" este alcătuit din două volume, publicate la 12 ani distanță, volumul 1 apărând în anul 1955, iar volumul al 2-lea în 1976, ceea ce face ca această operă să se înscrie în perioada postbelică.
[Tema operei]
Temele romanului sunt multiple, în centru fiind așezată tema familiei, deoarece se urmăresc evoluția și criza familiei lui Ilie Moromete, simbolice și pentru transformările din satul românesc al vremii. Alte teme ale romanului sunt: conflictul dintre generații, paternitatea, iubirea, raportul individ - colectivitate, confruntarea omului cu istoria, timpul viclean etc. Toate aceste teme determină existența mai multor planuri narative și a numeroase ramificații ale firului epic.
[Semnificația titlului]
Titlul romanului este alcătuit dintr-un substantiv propriu, articulat, care denumește familia ai cărei membri reprezintă personajele centrale ale romanului, evidențiind astfel tema familiei.
[Prezentare personaj]
Ilie Moromete este personajul principal, eponim, al romanului "Moromeții", o sinteză a tuturor figurilor de țărani din literatura română de până la el și "ultimul mare țăran", așa cum îl numește critica literară.În construirea personajului, Marin Preda pleacă tocmai de la figura tatălui său, Tudor Călărașu, după cum mărturisește: "Scriind, totdeauna am admirat ceva, o creație preexistentă, care mi-a fermecat nu numai copilăria, ci și maturitatea: eroul preferat, Moromete, care a existat în realitate, a fost tatăl meu".
[Statutul lui Moromete]
Ca și statut social, Ilie Moromete este un țăran mijlocaș, din satul Siliștea - Gumești, tatăl a șase copii, Paraschiv, Achim și Nilă, copiii din prima căsătorie și Tita, Ilinca și Niculae, copiii din actuala căsnicie cu Catrina. El este capul familiei, un bărbat autoritar și dominant, lucru evidențiat încă din scena cinei, unde "stătea parcă deasupra tuturor", "stăpânea cu privirea pe fiecare". Spre deosebire de Ion al lui Rebreanu, care este dominat de instinctul pentru posesiune, de lăcomie pentru pământ, Moromete nu este sclavul îmbogățirii, ci pământul constituie pentru el simbolul libertății materiale și spirituale. Statutul moral al personajului evidențiază o persoană inteligentă, meditativă și reflexivă, impulsivă uneori, autoritară și ironică, cu simțul umorului, rațională, având ca valori fundamentale familia și pământul. Din punct de vedere psihologic, Moromete este frământat de conflictul său interior cu final dramatic. El stăpânește arta disimulării, îndepărtându-se astfel de oamenii cu minți limitate, apărându-și libertatea interioară și valorile lumii sale.
[Caracterizarea directă]
Trăsăturile lui Ilie Moromete sunt evidențiate atât prin caracterizarea directă cât și prin cea indirectă. Naratorul notează mai ales stări ale personajului - "era tăcut", "era vesel", "era tulburat", "era țeapăn și sumbru" - lăsând cititorul să deducă sursele acestor manifestări. Celelalte personaje, caracterizându-l direct, îl percep în mod diferit, gama sentimentelor mergând de la respect și admirație la ură și dispreț.Șeful de post se sfiește să-i ia băiatul la secție, pentru că îi este "nu știu cum", dată fiind poziția în sat al lui Moromete. Primarul Aristide îl susține, pentru că vede în el un om de încredere și-l împrumută cu bani când se află la strâmtoare. Cocoșilă i se adresează de multe ori spunându-i "Ești prost!", calificativ amical ce ascunde invidia pentru inteligență și umorul acestuia. Niculae, deși copil, intuiește inteligența tatălui, spunând ca era "un om care gândea și gândirea lui era limpede".În schimb, Catrina îl consideră leneș și păcătos, pentru că are plăcerea taifasului, a tutunului, iar la biserică nu merge deloc. Pentru exemplificarea procedeului autocaracterizării, este memorabil dialogul cu doctorul, din preajma morții, care sintetizează sistemul de valori pe baza căruia Moromete a trăit: "«Domnule, (...) eu totdeauna am dus o viață independentă!»".
[Caracterizare indirectă]
Caracterizarea indirectă constă în acumularea de gesturi, fapte, gânduri și relații ale personajului cu cei din jur, din care pot fi deduse trăsăturile acestuia. Comportamentul său trezește uimire, pentru că "avea ciudatul dar a vedea lucruri" care altora le scăpau. Personajul stăpânește arta disimulării și regizează pentru propria plăcere mici scene în care el însuși este actor, cum se întâmplă în secvența venirii agentului fiscal, Jupuitu.În relațiile cu ceilalți este fie autoritar și mândru fie blând și protector. Nu-și ascunde disprețul față de Bălosul, dar este jovial și deschis cu toți amicii din poiana fierăriei, care își arată simpatia față de el: "Moromete fu întâmpinat de departe cu exclamații!".
[Prima scenă semnificativă]
O scenă revelatoare pentru filosofia de viață a personajului este cea în care Moromete se duce la București, în încercarea de a-și aduce copiii acasă. Secvența este semnificativă, deoarece motivează toate acțiunile lui Moromete de când au plecat băieții de acasă - "după fuga voastră, n-am avut decât un singur gând și gândul ăsta a fost la voi ... Cum să fac ... Cum să procedez ca să aflați că muncesc pentru voi ..." - și rezumă viziunea tatălui asuprea "rătăcirii" de sine a celor trei și a abandonării condiției de țărani: "să muriți într-o odăiță ca asta, în timp ce acasă aveți bătătura largă și pământul întins cât vezi cu ochii?".
[A doua scenă semnificativă] 
O altă scenă edificatoare pentru dilemele sale lăuntrice, este aceea în care Moromete se chinuie singur să salveze de la ploaie o căpiță de paie, vorbind de unul singur înstrăinat de lume: "Că tu vii și-mi spui că noi suntem ultimii țărani de pe lume și că trebuie să dispărem ...". Subtextual autorul sugerează că valorile lui Moromete sunt erodate asemenea paielor.
[Concluzie]
În concluzie, Ilie Moromete este un personaj unic în literatura română întruchipând "țăranul filosof", un adevărat apărător al valorilor morale strămoșești, ce vor dispărea odată cu satul tradițional. 
 