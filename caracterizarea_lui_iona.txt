#title Caracterizarea lui Iona
#curent Neomodernism
#autor Marin Sorescu
[Date despre operă]
Publicată în 1968, opera dramatică "Iona", scrisă de Marin Sorescu, este subintitulată "Tragedie în patru tablouri". Astfel "Iona" , înscrisă în trilogia "Setea muntelui de sare" alături de "Matca" și "Paraclisierul" , este o parabolă dramatică în care eroul e un simbol al spiritualității moderne, devastate de întrebări fundamentale asupra condiției umane.
[Încadrare în curentul literar]
În teatrul modern, postbelic din care face parte și drama "Iona" , accentul nu e pus pe acțiune ci pe stările sufletești, iar personajul este simbolic. Personajului i se ia dreptul de a-și alege propria formă de existență.
[Tema operei]
Tema operei este singurătatea, dublată de revolta individului în fața destinului și de problematica existenței liberului arbitru.
[Semnificația titlului]
Titlul creației lui Marin Sorescu este semnificativ, redă esența și circumscrie tema operei. Alcătuit din substantivul propriu "Iona" acesta denumește personajul central al operei și face trimitere către personajul biblic cu același nume, păstrând de la acesta doar statutul de pescar și faptul că rămâne captiv în burta unui pește, căci Marin Sorescu resemantizează mitul biblic, aducându-l în actualitatea gândirii moderne.
[Structura operei]
Piesa este alcătuită din patru tablouri care reprezintă etapele căutării personajului. Sugestiile planului exterior, din primul și ultimul tablou, sunt dispuse simetric inducând ideea limitării la planul interior, expusă în al doilea și al treilea tablou.
[Indicele spațio-temporale]
Și indicii spațio-temporali sunt semnificativi pentru caracterizarea personajului, deoarece au valoare simbolică în opera lui Marin Sorescu. Spațiul este metaforizat, aparținând aproape exclusiv imaginarului. Situarea acțiunii în atemporalitate reliefează stările interioare ale personajului.
[Caracterizare personaj]
Iona este personajul principal, central, eponim al operei lui Marin Sorescu. Acesta reprezintă un personaj - idee, un pescar pasionat ce întruchipează omul în încercarea de evadare din lanțurile destinului. Iona aspiră la libertate, simbolizată prin marea care îl fascinează, este un personaj alegoric ce se zbate în limitele sale umane: "Toți ne naștem morți" , "Trupul e închisoare a sufletului". Iona este "o sinecdocă a destinului uman" , "omul singur și singular, între cer și pământ, sau între pământ și apă" ( N. Manolescu ) , asemănător prin semnificații cu eroii celorlalte drame ale trilogiei. Personajul beneficiază de mai multe euri, de mai multe ipostaze, care sunt cristalizate în trepte, de la planul exterior – un pescar ghinionist – către cel interior esențializat – personaj – arhetip al omului modern care înțelege, după o lungă "convorbire" cu sine, că transcendenta e goală și că salvarea nu poate veni decât din interior: "E invers. Totul e invers".    
[Tehnici moderne de caracterizare]
Personaj dramatic, Iona este caracterizat atât în manieră directă cât și indirectă. În construirea acestui personaj se remarcă, de asemenea, tehnici moderne de caracterizare, precum introspecția și monologul interior.
[Notațiile autorului] 
Un mijloc de caracterizare directă, utilizat în construirea lui Iona, este reprezentat de notațiile autorului, care individualizează drama existențială a personajului. În primul tablou, replicile personajului sunt riguros descrise astfel fiind caracterizat și Iona: "explicativ" , "înțelept" , "uimit" , "vesel" , "curios" , "nehotărât".
[Trăsătura definitorie]
Totuși, trăsătura definitorie a personajului este singurătatea, Iona fiind parcă realizat astfel încât să ilustreze alegoric metafora lui Nietzsche: "Solitudinea m-a înghițit ca o balenă". O scenă semnificativă, prin care este evidențiată această trăsătură, apare în primul tablou când Iona simte că și-a pierdut ecoul, fapt pe care îl vede ca pe un "semn rău". Scena este de un tragic aparte, personajul pierzându-și și iluzia prezenței unui interlocutor.  
[Tabloul al treilea]
În tabloul al treilea, Iona realizează încă un gest care îi evidențiază singurătatea. Personajul scrie un bilet cu propriul sânge, tăindu-și o bucată din piele din podul palmei. Într-un gest disperat el încearcă să trimită scrisoarea, asemenea naufragiaților, însă ironia face ca biletul să ajungă tot la el.
[Concluzie]
În concluzie, singuraticul Iona este exponentul unei conștiințe care aspiră la libertate. Acesta dorește să depășească condiția umană supusă vieții și morții, rămânând un personaj memorabil, care impresionează puternic. 

 